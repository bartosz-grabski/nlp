#000001
W nocy ze środy na czwartek zmarł po długiej i ciężkiej chorobie 
minister kultury i dziedzictwa narodowego Andrzej Zakrzewski. 
Miał 59 lat. Z wykształcenia prawnik, był historykiem, badaczem 
historii, m.in. II Rzeczypospolitej. Przez wiele lat pracował w 
Instytucie Historii PAN. 
W latach 1991-95 był wysokim rangą urzędnikiem w Kancelarii 
Prezydenta i jednym z najbliższych współpracowników Lecha 
Wałęsy. W 1997 roku kandydował do Sejmu z list AWS. Jako poseł 
tego ugrupowania stanął na czele Komisji Łączności z Polakami za 
Granicą. Był członkiem Ruchu Stu, a od marca 1998 r. - 
Stronnictwa Konserwatywno-Ludowego. 
#000002
10 czerwca br. zostanie otwarty cmentarz polskich żołnierzy w 
Miednoje, 17 czerwca - w Charkowie, a 1 lipca w Katyniu - wynika 
z wstępnego harmonogramu obchodów 60-tej rocznicy zbrodni 
katyńskiej, który przedstawił sekretarz generalny Rady Ochrony 
Pamięci Walk i Męczeństwa Andrzej Przewoźnik.
Centralne obchody rocznicy w kraju planowane są na 13 kwietnia. 
Tego dnia odbędzie się uroczyste posiedzenie Sejmu, który ma 
przyjąć uchwałę z okazji 60-tej rocznicy zbrodni katyńskiej. 
Obchody zaczynają się 3 marca od konferencji naukowej 
"Dokumentowanie zbrodni NKWD na obywatelach II RP w czasie 
drugiej wojny światowej". Zostaną zamknięte 17 września 2000 r. 
uroczystościami pod pomnikiem "Poległym i Pomordowanym na 
Wschodzie". 
#000003
Wrzuceniem przez premiera Jerzego Buzka srebrnego pierścienia do 
Bałtyku zakończyły się w Pucku obchody 80 rocznicy Zaślubin 
Polski z Morzem.
Szef rządu wrzucił pierścień do wody, podobnie jak zrobił to w 
1920 r. gen. Józef Haller, dokonując symbolicznego aktu 
przywrócenia Polsce dostępu do Bałtyku. 
Ostatnim etapem obchodów 80 rocznicy Zaślubin Polski z Morzem były
uroczystości we Władysławowie. Głównym ich punktem było utworzenie
"Hallerówki" - muzeum poświęconego gen. Józefowi Hallerowi. 
#000004
Prezydent Aleksander Kwaśniewski powiedział, że argumenty rządu 
uzasadniające potrzebę przyjęcia ustawy abolicyjnej dla szpiegów 
nie przekonują go. Dodał, że jedynym argumentem, który został mu 
przedstawiony jako uzasadnienie wprowadzenia ustawy, jest 
taktyka operacyjna polskich służb kontrwywiadowczych.
Zdaniem prezydenta, taka ustawa jest wątpliwa moralnie, budzi 
roszczenia innych środowisk, a jej skuteczność jest ograniczona. 
Prezydent oczekuje także wyjaśnienia procedur, dzięki którym 
było możliwe przejęcie kontroli nad BIG Bankiem Gdańskim SA 
przez Deutsche Bank AG. Kwaśniewski chciałby wyjaśnić, dlaczego 
wszystko odbywało się - jak to określił - pod stołem, pokątnie i 
dlaczego nie może być informowany o tych sprawach. 
#000005
Lider SLD Leszek Miller uważa, że wyniki tegorocznych wyborów 
prezydenckich są już przesądzone. Podkreślił, że SLD rozpoczął 
już przygotowania do wyborów parlamentarnych w 2001 r.
"Według nas, wybory prezydenckie są już rozstrzygnięte. 
Aleksander Kwaśniewski nie będzie miał żadnych problemów ze 
zdobyciem tego wysokiego urzędu. Naszą uwagę kierujmy na wybory 
parlamentarne" - powiedział Miller.
W jego ocenie, nie należy jednak liczyć się z możliwością 
skrócenia kadencji parlamentu. "Czy państwo widzą jakiegokolwiek 
posła Akcji Wyborczej Solidarność czy Unii Wolności, który 
podnosi rękę za uchwałą o skróceniu kadencji Sejmu? My nie 
dostrzegamy" - powiedział.
#000006
Szef poselskiego zespołu chrześcijańsko-narodowego Stefan 
Niesiołowski poinformował, że 19 lutego parlamentarzyści AWS 
podejmą decyzje w sprawie reformy klubu parlamentarnego Akcji.
Według niego, rozważano kilka wariantów reformy klubu. "Te 
warianty dotyczą różnych spraw: czy prezydium ma być polityczne, 
czy merytoryczne; czy mają do niego wejść szefowie sejmowych 
komisji, czy nie; czy członków prezydium ma powoływać 
przewodniczący klubu, czy też członkowie mają być wybierani +z 
klucza+ przez zespoły" - powiedział.
Rzecznik klubu Piotr Żak powiedział natomiast, że - wbrew 
wcześniejszym informacjom - posiedzenie klubu nie odbędzie się w 
Mierkach, a w Warszawie.